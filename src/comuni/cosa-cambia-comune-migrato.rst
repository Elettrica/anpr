Se state leggendo questo documento è perché pensate di far migrare il
vostro comune all'Anagrafe Nazionale della Popolazione Residente (ANPR),
o perché avete recentemente completato la migrazione.

In ogni modo, trovate di seguito alcune informazioni su cosa cambia per
voi - Sindaci, Ufficiali Anagrafici, o utenti del sistema - una volta
che il vostro comune sarà passato ad ANPR.

Cambiamenti nei rapporti con i Cittadini
----------------------------------------

Grazie al subentro in ANPR, **il cittadino può richiedere in ogni
momento la stampa dei certificati da altri comuni** e **può verificare i
propri dati online se munito di CNS (ed entro breve, CIE), e tra non
molto stampare anche certificati.** Questo significa che:

-  **le informazioni in ANPR devono essere sempre attuali e corrette**.
   ANPR è la banca dati di riferimento: il software anagrafico nel
   vostro comune deve assicurarsi di aggiornare ANPR con successo prima
   di rendere effettiva qualsiasi modifica nell'anagrafe locale. Non è
   consentito differire l'aggiornamento di ANPR. Altrimenti, il
   cittadino o l'ente che fa affidamento su ANPR potrebbe ottenere dal
   database nazionale un certificato valido ma con informazioni diverse
   da quelle dichiarate al comune di residenza, con possibili
   implicazioni legali.

-  **non è consentito effettuare modifiche con effetto retroattivo, se
   non nei casi previsti dalla normativa**. In caso contrario, infatti
   un cittadino potrebbe trovarsi in possesso di un certificato emesso
   da uno sportello di un altro comune a tutti gli effetti valido, ma
   non corretto. O il dato potrebbe essere stato usato nel frattempo da
   un ente convenzionato, con effetti più o meno gravi sulla persona.

Cambiamenti nei rapporti con altri Comuni e Pubbliche Amministrazioni
---------------------------------------------------------------------

-  Quando un Cittadino richiede il **cambio di residenza** presso il
   vostro comune, **se il comune di origine è già transitato ad ANPR**,
   **il modulo APR/4** utilizzato oggi per comunicare l'iscrizione
   presso la vostra anagrafe **non deve essere più inviato**. ANPR invia
   automaticamente una notifica al Comune di provenienza Nel caso invece
   in cui il comune di origine non sia già subentrato in ANPR, si
   continuano ad utilizzare le stesse procedure usate fino ad oggi.

-  Allo stesso modo, se un vostro cittadino **cambia residenza** verso
   un altro comune già presente in ANPR, il vostro sistema riceverà e
   processerà la relativa notifica in automatico. Si continueranno però
   a ricevere i moduli APR/4 da parte dei comuni non in ANPR.

-  **Non è più necessario caricare i dati su INA-SAIA.** ANPR
   sostituisce a tutti gli effetti il sistema INA-SAIA.

-  **Al momento del cambio di residenza non è più necessario registrare
   la targa dei veicoli e il numero della patente** dei soggetti
   interessati, ma **solo che sono in possesso di veicolo e/o
   patente**\ \*. In presenza di queste informazioni (possesso di
   veicolo e/o patente), ANPR trasmette automaticamente la notifica alla
   Motorizzazione che invia, alla nuova abitazione, i contrassegni da
   apporre sulla carta di circolazione di ciascun veicolo alla nuova
   abitazione. È necessario informare il cittadino che, in caso di
   mancato ricevimento del contrassegno, egli può contattare il call
   center della Motorizzazione al n. 800232323.

-  **ANPR sostituisce integralmente ANAG AIRE**. A partire dal subentro
   i dati dei cittadini residenti all'estero sono gestiti direttamente
   con ANPR.

-  **Non cambia nulla nell'emissione della CIE (Carta di Identità
   Elettronica)**.

Sono in corso di realizzazione nuove interfacce tra i sistemi CIE e
ANPR, che nei comuni migrati consentiranno di leggere in automatico
molte informazioni in più, come per esempio i dati dei genitori per i
minorenni - quando disponibili e utilizzabili. Queste interfacce poi,
per tutti i comuni, consentiranno ai sistemi CIE di utilizzare la
migliore fonte dati disponibile (ANPR, INA-SAIA, Anagrafe Tributaria,
AIRE).

L'integrazione con l'APR locale via protocollo SAD continuerà a
funzionare, anche dopo il subentro in ANPR - almeno fin quando non
verranno fornite nuove interfacce funzionalmente equivalenti. Fino al
completamento delle nuove interfacce di cooperazione CIE-ANPR, il
sistema di emissione CIE "CIEOnline" continuerà a effettuare la
convalida dei dati prelevati da APR direttamente su INA-SAIA o ANPR e a
comunicare al software di anagrafe locale e ANPR il nuovo numero di CIE
o l'avvenuto annullamento. A seguito del completamento delle nuove
interfacce di cooperazione, le CIE emesse o l'avvenuto annullamento
verranno poi automaticamente inviate ad ANPR da "CIEOnline",
indipendentemente dall'APR locale. \*\* Con CIE, inoltre, il cartellino
elettronico viene emesso e trasmesso automaticamente alla Polizia di
Stato, mantenendo comunque una copia a disposizione del comune
consultabile sul sistema "CIEOnline".

-  **I sistemi INPS ricevono direttamente i dati da ANPR**. Se
   utilizzate il sistema ArcoWeb per il caricamento dei dati, non è più
   necessario.

**Per quanto concerne i dati storici,** oggi non presenti in ANPR, INPS
utilizza i dati storici che in precedenza avete già fornito tramite
*ArcoWeb*. Per i comuni che non hanno adottato *ArcoWeb*, INPS
continuerà a richiedere le informazioni storiche (precedenti al subentro
in ANPR) tramite certificati cartacei.

-  Passati 3 mesi dal subentro in ANPR del vostro comune, **non è più
   necessario inviare alcun tipo di dati all'ISTAT.** Verificata la
   congruità dei dati, ISTAT processerà infatti i dati direttamente da
   ANPR.

Il Comune deve però completare l'invio all'ISTAT di tutti i dati
riferiti ai mesi precedenti al subentro, e all'intero mese in cui il
subentro è avvenuto. Il comune non verrà considerato subentrato fino al
completamento di questi invii.

I comuni che ad oggi sono già migrati ad ANPR dovranno attendere
conferma diretta dall'ISTAT prima di interrompere gli invii.

-  L'allineamento con l'Anagrafe Tributaria e l'emissione dei **codici
   fiscali** avviene normalmente in automatico, secondo le operazioni
   anagrafiche effettuate.

È importante evidenziare però che in fase di subentro, o durante la
modifica di una scheda, il software di ANPR può segnalare problemi di
consistenza dei dati con quanto contenuto nel database dell'Anagrafe
Tributaria. In questo caso, l'emissione o l'aggiornamento del codice
fiscale non avverrà in automatico fino alla risoluzione
dell'inconsistenza. È responsabilità del comune prendere contatti con il
cittadino e adoperarsi per risolvere il problema. La `guida
online <../subentro/index.html>`__ fornisce indicazioni sulle procedure
raccomandate per la bonifica dei dati.

In caso il codice fiscale venga emesso prima della registrazione in
Anagrafe, per esempio presso l'Agenzia delle Entrate, o durante
l'ottenimento del permesso di soggiorno, il codice fiscale verrà reso
automaticamente a disposizione all'interno di ANPR. Si raccomanda
all'operatore di anagrafe di chiedere al Cittadino conferma del possesso
di un codice fiscale e verificare in ANPR, prima dell'emissione di un
nuovo codice, al fine di prevenire duplicazioni.

Inoltre, è importante evidenziare che è prevista l'integrazione diretta
con ANPR di tutti gli Enti che erogano Pubblici Servizi che necessitano
accesso al database anagrafico nazionale. Questo documento verrà quindi
aggiornato man mano che il processo di integrazione sarà completato.

Rimane la possibilità per il comune di sottoscrivere convenzioni per
consentire l'accesso o fornire elenchi dei dati anagrafici dei propri
residenti.

Verifiche, problemi e processi
------------------------------

Ricordiamo inoltre che ognuno degli enti che fruiscono di ANPR potrebbe
richiedervi di verificare la consistenza di specifiche posizioni
anagrafiche di vostra competenza. In questo caso, occorre verificare la
posizione con i dati di ANPR, e consigliamo quindi di verificare quello
che risulta dal vostro gestionale con la Web Application.

Nel caso uno di questi enti richieda di effettuare procedure o
operazioni ulteriori rispetto a quanto indicato all'interno di questo
documento, o reputate necessario l'aggiunta o rimozione di informazioni,
vi preghiamo di segnalarcelo a questo indirizzo email
segnalazioni-anpr@teamdigitale.governo.it.

Utilizzeremo le vostre segnalazioni per migliorare la documentazione
fornita o per assicurarci che le procedure utilizzate vengano
prontamente aggiornate.
